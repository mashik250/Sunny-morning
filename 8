কুয়েট শিক্ষক সমিতির প্রবল আপত্তির মুখে অবশেষে পদত্যাগ করলেন কুয়েটের ভারপ্রাপ্ত উপাচার্য ড. মো. হযরত আলী। তিনি চট্টগ্রাম প্রকৌশল ও প্রযুক্তি বিশ্ববিদ্যালয়ের (চুয়েট) পুরকৌশল বিভাগের অধ্যাপক।

খুলনা প্রকৌশল ও প্রযুক্তি বিশ্ববিদ্যালয়ের (কুয়েট) অন্তর্বর্তী উপাচার্য অধ্যাপক মো. হযরত আলীর প্রতি শুরু থেকেই অনাস্থা জানিয়ে আসছিলেন বিশ্ববিদ্যালয় শিক্ষক সমিতি। কুয়েটের চলমান সংকট নিরসনে শিক্ষক সমিতি সদ্য নিয়োগপ্রাপ্ত এই উপাচার্যকে দ্রুত পদত্যাগের দাবি জানিয়ে আসছিল।

গত ১৮ ফেব্রুয়ারি কুয়েট ক্যাম্পাসে ছাত্রদল ও বহিরাগত যুবদলের সন্ত্রাসীদের সাথে শিক্ষার্থীদের সংঘর্ষে শতাধিক আহত হন। এই রক্তক্ষয়ী সংঘর্ষকে কেন্দ্র করে শিক্ষার্থীরা শুরুতে পাঁচ দফা দাবিতে আন্দোলন করলেও পরে তা উপাচার্যের পদত্যাগের দাবিতে পরিণত হয়। মূলত সেদিনের সংঘর্ষের সময় উপাচার্য মাসুদের অবহেলাকেই দায়ী করে আন্দোলনরত কুয়েট শিক্ষার্থীরা। আন্দোলনের মুখে সরকার উপাচার্যকে দায়িত্ব থেকে অব্যাহতি দেয়। এরপরেই কুয়েটের ভারপ্রাপ্ত উপাচার্য হিসেবে নিয়োগ পেয়েছিলেন ড. মো. হযরত আলী।
